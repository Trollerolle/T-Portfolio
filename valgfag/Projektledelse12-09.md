---
title: 12-09-2025 - IT-Projektledelse - "Kom" kegels!
date: 2025-09-12
tags: [IT-Projektledelse]
---

# Valgfag - 12/09-2025: Kommunikation med developers – SMCR og de 7 Cs i praksis

## __TLDR:__
Siden sidste guild-møde har jeg dykket ned i **SMCR-modellen** og de **7 Cs** for at forstå og forbedre min kommunikation med developers. Jeg har observeret, hvordan samme budskab kan opfattes forskelligt af forskellige modtagere, og hvor vigtig feedback og psykologisk tryghed er for at mindske misforståelser. Frem mod næste møde vil jeg undersøge, hvordan jeg konkret kan integrere de 7 Cs i min kommunikationspraksis.

## __Hvad skete der? (Erfaring)__

Efter sidste guild-møde besluttede jeg mig for at undersøge SMCR-modellen (Source–Message–Channel–Receiver) som værktøj til at forstå den kommunikationsdynamik, vi oplever med udviklerne i projektet. Jeg satte mig også, overfladisk, ind i de 7 Cs: Clear, Concise, Concrete, Correct, Coherent, Complete, Courteous – en slags tjekliste for effektiv kommunikation.

Jeg begyndte at observere, hvordan beskeder fra fx PO eller designteamet blev modtaget forskelligt af forskellige udviklere. Selvom selve beskeden (Message) var den samme, skabte den forskellige forståelser hos modtagerne (Receivers). Det blev tydeligt i workshops og ved gennemgang af user stories, hvor nogle udviklere blot forstod intentionen anderledes.

## __Hvad reflekterede jeg over bagefter? (Refleksion)__

Det slog mig, hvor skrøbelig kommunikation egentlig er – især i komplekse, tekniske samarbejder. Jeg indså, at jeg ikke kan tage for givet, at et budskab bliver forstået ens, selv hvis det føles “klart” i mit eget hoved eller at jeg "tror" andre ser det på samme måde. Det handler ikke kun om at sende beskeden, men også om at sikre, at modtageren har mulighed for at forstå den rigtigt – og føler sig tryg nok til at spørge, hvis noget er uklart.

Det fik mig til at tænke over, hvordan jeg selv kan blive bedre til at lytte tilbage, og ikke bare sende frem. Feedback og en åben kultur er essentielle, hvis SMCR-modellen skal fungere i praksis.

## __Hvilken teori/metode kan kobles på? (Begrebsdannelse)__

SMCR-modellen giver en god ramme til at analysere, hvad der sker i en kommunikationssituation. Den tydeliggør, at hvert led (Source, Message, Channel, Receiver) kan fejle – og derfor skal tænkes med.

Kombineret med de 7 Cs, får jeg et praktisk sæt principper for, hvordan kommunikationen kan forbedres. Fx:

- Clear & Concise: Undgå fyld, gør det enkelt.

- Correct & Concrete: Vær præcis og verificér fakta.

- Courteous: Vær respektfuld og inviterende, især når modtageren er usikker.

Begge modeller understreger, at god kommunikation kræver mere end “at have ret” – det kræver empati, struktur og bevidsthed om modtagerens kontekst.

## __Hvordan vil jeg bruge det fremadrettet? (Afprøvning)__

Jeg vil eksperimentere med at bruge SMCR-modellen som en slags "check-in", når jeg kommunikerer med udviklerne: Har jeg tænkt over deres perspektiv som Receiver? Er min Message præcis? Er den rette Channel valgt? Er der plads til feedback?

Samtidig vil jeg bruge de 7 Cs som en guideline for, hvordan jeg formulerer mig – især i skriftlige formater som tickets, mails og beskeder, hvor misforståelser ofte opstår.

## __SMART-mål__

Inden næste guild-møde den 29/09 vil jeg arbejde konkret med at koble de 7 Cs til SMCR-modellen i min egen kommunikation. Jeg vil lave en kort opsamling med eksempler på, hvordan jeg har forsøgt at implementere principperne i dialogen med developer-stakeholders.

## __Perspektiv – Hvad tager jeg med mig?__

Jeg har fået en stærkere forståelse af, at kommunikation ikke kun er en overførsel af information, men en gensidig proces præget af tolkning, kontekst og relationer. Jeg tager med mig en en fornyet nysgerrighed på, hvordan jeg som kommunikator kan udvikle mig, samt forstærket opmærksomhed over for det, jeg tror, jeg har “sagt klart”.

### __Kildehenvisning:__

- https://www.communicationtheory.org/berlos-smcr-model-of-communication/
- https://study.com/learn/lesson/smcr-model-components-process.html
- https://www.toolshero.com/communication-methods/berlos-smcr-model-of-communication/
__7 Cs:__
- https://www.revolutionlearning.co.uk/article/the-7-cs-of-communication/
- https://www.communicationtheory.org/the-7cs-of-effective-communication-explained-with-examples/